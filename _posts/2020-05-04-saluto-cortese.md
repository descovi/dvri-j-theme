---
layout: post
title: Un saluto a Marino Cortese
published: true
toc: true
---
## I soci del DVRI salutano il Presidente Marino Cortese
Il 28 aprile 2020 è venuto a mancare a 81 anni Marino Cortese, presidente della [Fondazione Querini Stampalia](http://www.querinistampalia.org/ita/home_page.php), ex senatore DC e anche ex assessore comunale a Venezia. Marino Cortese in rappresentanza della Querini è stato un membro attivo del DVRI e la sua partecipazione è stata sempre preziosa e stimolante. Lo vogliamo ricordare con le parole di Giorgio Busetto, suo collega di vecchia data e membro del DVRI per la [Fondazione Ugo e Olga Levi onlus](https://www.fondazionelevi.it/)

<div style="text-align:center">
  <img src="{{ site.baseurl }}/assets/posts/cortese.jpg" alt="Marino Cortese" />
</div>
<br>

### Ricordo di Marino Cortese

Ho lavorato alla Querini Stampalia con diversi Presidenti: Germano Pattaro, Carlo Ottolenghi, Egle Renata Trincanato, Marino Cortese, Emilio Rosini. Ho avuto nel lavoro rapporti personali importanti con loro. **Ma tra tutti è stato Cortese quello con cui ho operato più a lungo, fino a costruire con lui una profonda amicizia, tanto da pensare che fosse per me una sorta di fratello maggiore.** A lui debbo i risultati migliori del mio lavoro, perché tutti e due abbiamo avuto e coltivato insieme un affetto vero e profondo per la Fondazione "del conte Giovanni", al cui culto ero stato introdotto e formato da Giuseppe Mazzariol.

Sono morti tutti e questo fa di me, benché più giovane di loro, un vero sopravvissuto, perché loro hanno incarnato una stagione eticamente fondata nei valori della Resistenza e della Costituzione, parole usurate e vuote ormai se non si fanno vissuto quotidiano, rispetto per uomini, cose, tradizioni.

**Cortese è stato un politico di lungo corso, uno dei pochi attento alla cultura, alla cui vita ha finito per partecipare direttamente non solo con la lunghissima presidenza, e prima consiglierato, della Querini Stampalia, ma anche come assessore comunale alla cultura, assessore regionale al bilancio** (a lui si deve la prima legge regionale per la Querini e il sistema bibliotecario veneziano, credo sia stata la seconda legge per la cultura promulgata dalla allora neonata Regione Veneto), senatore democristiano della cui cura per i problemi di Venezia ha beneficato molto anche la "nostra" Querini, presidente dell'Università Internazionale dell'Arte, consigliere della Fondazione Ugo e Olga Levi, di cui è stato anche revisore dei conti per molti anni, e così via.

E' stato bello lavorare con lui gomito a gomito, entusiasmante seguire insieme il progetto donato  da Mario Botta, intervenuto su acquisti e con mezzi in grande misura da lui procacciati, con infaticabile zelo, con assidua presenza, con intima conoscenza dei beni culturali conservati, della storia istituzionale,dei dossier aperti. **Questo impegno insieme al fondamento etico, civile che lo animava ha fatto di lui un capitale garante della vita e delle buone pratiche della Fondazione, per la quale ha spinto il suo sostegno sino a fare il custode volontario del museo, con cento altri cittadini che insieme hanno dato vita a questo meraviglioso atto d'amore civico credo unico in Italia**, sottraendo da anni alla morsa della crisi economica questa parte così importante della Querini, altrimenti destinata a inesorabile chiusura e decadimento anziché fioritura..

Appassionato collezionista di  vedute e di piante storiche di Venezia, amava addentrarsi nei depositi per meglio conoscere il "suo" istituto, la cui guida e cura voleva essere per lui un contributo concreto offerto alla città che ha sempre amato e difeso. Conosceva la storia dell'Istituto anche attraverso i verbali del Consiglio di Presidenza, di cui ha redatto una sorta di indice analitico del periodo tra le due guerre. **Si interessava a ogni dettaglio, intervenendo a volte nella progettazione architettonica che seguiva con grande attenzione, piuttosto che all'oggettistica del bookshop, o alla vita della Caffetteria.** Tutto questo con un grande rispetto dei ruoli, senza invadenze, benché caparbio di carattere, perché sapeva sempre comportarsi da vero signore e meravigliare con la finezza degli approcci politici, materia in cui mi è stato maestro. Scherzando diceva che la sua carriera politica era cominciata come capo chierichetto e che per questo la sapeva lunga .... La recente visita del Presidente della Repubblica Mattarella è stata un riconoscimento tributato a questo suo lavoro appassionato. Teneva molto alle celebrazioni per i 150 anni, che ha particolarmente curato fino a che la malattia improvvisa non lo ha costretto a lunghe degenze ospedaliere, impedito nella parola e nei movimenti ma lucido e sempre informato e appassionato. Voleva fare di queste celebrazioni un momento di riconoscenza per il Fondatore e di riconoscimento per la "loro" Fondazione, perché non c'è dubbio che lo è stata tanto dell'uno, che la ha ideata, quanto dell'altro, che la guidata e protetta.

Amava anche viaggiare, guidare l'automobile. Ricordo un viaggio che facemmo insieme, con lui sempre al volante, in pellegrinaggio a visitare le chiese svizzere di Mario Botta. **Il risultato di questa inesausta attività può ben vedersi nell'opera straordinaria di rinnovamento della Querini Stampalia che a lui si deve.** Seguirlo e servirlo in questa avventura, dopo di me continuata con fervore insieme a lui da Marigusta Lazzari, è stato un piacere, mai avrebbe fatto pesare il fatto di essere sovraordinato, ma si è sempre posto in modo collaborativo, con un atteggiamento da "servus servorum" e anche di questo serbo gratitudine profonda. Con lui se ne va un pezzo di storia veneziana e forse il più importante pezzo dei 150 anni della storia queriniana.

Giorgio Busetto
